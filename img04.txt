Mysz to urządzenie wskazujące używane podczas pracy z interfejsem graficznym komputera. Umożliwia poruszanie kursorem po ekranie komputera poprzez przesuwanie po płaskiej powierzchni. Mysz odczytuje zmianę położenia względem podłoża, a po jego zamianie na postać cyfrową komputer dokonuje zmiany położenia kursora myszy na ekranie. Najczęściej wyposażona jest również w kółko do przewijania ekranu. Dawniej mysz była podłączana do komputera PC przez port RS232 lub PS/2, obecnie dominuje złącze USB lub połączenie bezprzewodowe.
Najstarszym typem myszy jest mysz mechaniczna, w której wykorzystuje się metalową kulkę pokrytą gumą, oraz system rolek.
Nowszym rozwiązaniem jest tzw. mysz optyczna. W podstawie ma zainstalowaną jedną lub więcej diod elektroluminescencyjnych, które oświetlają powierzchnię pod myszą, soczewkę ogniskującą, oraz matrycę CCD.
