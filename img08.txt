Monitor komputerowy to ogólna nazwa jednego z urządzeń wyjścia do bezpośredniej komunikacji użytkownika z komputerem. Zadaniem monitora jest wizualizacja wyników działania programów uruchomionych na komputerze.
Obecnie używane monitory to ekrany komputerowe, obsługiwane przez komputer zwykle za pośrednictwem karty graficznej, która jest elementem komputera bądź może być wbudowana w sam monitor.
Od momentu pojawienia się domowych komputerów, do ich obsługi używane były monitory CRT, lub nawet zwykłe telewizory oparte na tej samej technologii. Od około 2005 roku rynek monitorów został zdominowany przez monitory LCD, które nie wytwarzają tak intensywnego pola elektromagnetycznego i zajmują wielokrotnie mniej miejsca na biurkach. W najtańszych modelach sygnał jest jednak nadal przesyłany analogowo przez złącze D-Sub. Bardziej zaawansowane modele posiadają gniazda cyfrowe w standardzie DVI, HDMI lub DisplayPort, które pozwalają uzyskać znacznie lepszą jakość obrazu i wyższe rozdzielczości. 